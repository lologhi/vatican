**BENEDICTUS PP. XVI**

LITTERAE APOSTOLICAE

MOTU PROPRIO DATAE

***QUAERIT SEMPER***

*Quibus Constitutio apostolica [Pastor bonus](/content/john-paul-ii/la/apost_constitutions/documents/hf_jp-ii_apc_19880628_pastor-bonus-index.html)immutatur atque quaedam competentiae a [Congregatione de Cultu Divino et Disciplina Sacramentorum](http://www.vatican.va/latin/latin_curia.html#Congregatio_de_Cultu_Divino_et_Disciplina_Sacramentorum) ad novum Officium de processibus dispensationis super matrimonio rato et non consummato ac causis nullitatis sacrae Ordinationis, apud Tribunal Rotae Romanae constitutum, transferuntur*

*Quaerit semper* Apostolica Sedes sua moderaminis instituta pastoralibus necessitatibus accommodare, quae annorum decursu in Ecclesiae vita identidem exstiterunt, structuram ideo immutans et competentias Dicasteriorum Curiae Romanae.

Ceterum [Concilium Oecumenicum Vaticanum II](http://www.vatican.va/latin/latin_council.html) hanc agendi rationem confirmat, dum pariter edicit Dicasteria esse aptanda necessitatibus temporum, regionum ac Rituum, praesertim quod spectat ad eorundem numerum, nomen, competentiam propriamque procedendi rationem, atque inter se laborum coordinationem (cfr. Decr. *[Christus Dominus](http://www.vatican.va/archive/hist_councils/ii_vatican_council/documents/vat-ii_decree_19651028_christus-dominus_lt.html)*, 9).

Haec principia persequens, Decessor Noster, beatus [Ioannes Paulus II](http://www.vatican.va/latin/popes_latin/latin_hf_jpii.html), operam dedit ut [Curia Romana](http://www.vatican.va/latin/latin_curia.html) in universum denuo per Constitutionem apostolicam *[Pastor bonus](/content/john-paul-ii/la/apost_constitutions/documents/hf_jp-ii_apc_19880628_pastor-bonus-index.html)* disponeretur, quae die XXVIII mensis Iunii anno MCMLXXXVIII edita est ( *AAS* 80 [1988] 841-930), Dicasteriorum competentiam ita definiens, prae oculis [Codice Iuris Canonici](http://www.vatican.va/latin/latin_codex.html) habito, qui quinque ante annis evulgatus erat, necnon normis respectis quae iam tunc adumbrabantur pro Ecclesiis Orientalibus. Deinceps aliis praescriptis tum idem beatus Decessor Noster, tum Nos Ipsi effecimus ut structura et competentiae nonnullorum Dicasteriorum immutarentur, quo expeditius commutatis necessitatibus subveniretur.

His rerum in adiunctis congruum visum est [Congregationem de Cultu Divino et Disciplina Sacramentorum](http://www.vatican.va/latin/latin_curia.html#Congregatio_de_Cultu_Divino_et_Disciplina_Sacramentorum) potissimum operam dare ad Sacram Liturgiam in Ecclesia iteratis nisibus promovendam, secundum renovationem, quam [Concilium Oecumenicum Vaticanum II](http://www.vatican.va/latin/latin_council.html), initio sumpto ex Constitutione *[Sacrosanctum Concilium](http://www.vatican.va/archive/hist_councils/ii_vatican_council/documents/vat-ii_const_19631204_sacrosanctum-concilium_lt.html)*, voluit.

Itaque consentaneum iudicavimus ad novum Officium, apud Tribunal Rotae Romanae constitutum, competentiam transferre quae respiceret processus dispensationis super matrimonio rato et non consummato necnon causas nullitatis sacrae Ordinationis.

De consilio igitur Venerabilis Fratris Nostri Eminentissimi Cardinalis Praefecti [Congregationis de Cultu Divino et Disciplina Sacramentorum](http://www.vatican.va/latin/latin_curia.html#Congregatio_de_Cultu_Divino_et_Disciplina_Sacramentorum), favente excellentissimo Decano Tribunalis Rotae Romanae, auditis item sententiis Supremi Tribunalis Signaturae Apostolicae et [Pontificii Consilii de Legum Textibus](http://www.vatican.va/latin/latin_curia.html#Pontificium_Consilium_de_Legum_Textibus), haec quae sequuntur decernimus :

Art. 1.

Abrogantur articuli [67](/content/john-paul-ii/la/apost_constitutions/documents/hf_jp-ii_apc_19880628_pastor-bonus-roman-curia.html#Art._67) et [68](/content/john-paul-ii/la/apost_constitutions/documents/hf_jp-ii_apc_19880628_pastor-bonus-roman-curia.html#Art._68) Constitutionis apostolicae *[Pastor bonus](/content/john-paul-ii/la/apost_constitutions/documents/hf_jp-ii_apc_19880628_pastor-bonus-index.html)*, quam supra memoravimus.

Art. 2.

[Articulus 126](/content/john-paul-ii/la/apost_constitutions/documents/hf_jp-ii_apc_19880628_pastor-bonus-roman-curia.html#Art._126) eiusdem Constitutionis apostolicae *[Pastor bonus](/content/john-paul-ii/la/apost_constitutions/documents/hf_jp-ii_apc_19880628_pastor-bonus-index.html)* ad subsequentem textum mutatur :

Art. 126 § 1. Hoc Tribunal instantiae superioris partes apud Apostolicam Sedem pro more in gradu appellationis agit ad iura in Ecclesia tutanda, unitati iurisprudentiae consulit et, per proprias sententias, tribunalibus inferioribus auxilio est.

§ 2. Apud hoc Tribunal Officium est constitutum, cuius est cognoscere de facto inconsummationis matrimonii et de exsistentia iustae causae ad dispensationem concedendam. Ideoque acta omnia cum voto Episcopi et Defensoris Vinculi animadversionibus accipit et, iuxta peculiarem procedendi modum, perpendit atque, si casus ferat, Summo Pontifici petitionem ad dispensationem impetrandam subicit.

§ 3. Hoc Officium competens quoque est in causis de nullitate sacrae Ordinationis cognoscendis ad normam iuris communis et proprii, congrua congruis referendo.

Art. 3.

Officio de processibus dispensationis super matrimonio rato et non consummato ac causis nullitatis sacrae Ordinationis praeest Rotae Romanae Decanus, quem adiuvant Officiales, Commissarii deputati et Consultores.

Art. 4.

Die quo hae Litterae vim obligandi sortientur, processus dispensationis super matrimonio rato et non consummato ac causae nullitatis sacrae Ordinationis, quae apud [Congregationem de Cultu Divino et Disciplina Sacramentorum](http://www.vatican.va/latin/latin_curia.html#Congregatio_de_Cultu_Divino_et_Disciplina_Sacramentorum) reperiuntur, novo Officio apud Tribunal Rotae Romanae demandabuntur, quod easdem definiet.

Nostras has deliberationes, quas his apostolicis Litteris *Motu proprio* datis praescripsimus, firmas et efficaces omnibus ex partibus esse et fore volumus, non obstantibus quibusvis contrariis rebus, etiam peculiari mentione dignis, atque decernimus ut per editionem in actis diurnis « L’Osservatore Romano » eaedem promulgentur et vim suam exserant a die primo mensis Octobris anno MMXI.

*Datum ex Arce Gandulfi, die XXX mensis Augusti, anno Domini MMXI, Pontificatus Nostri septimo*.

**BENEDICTUS PP. XVI**